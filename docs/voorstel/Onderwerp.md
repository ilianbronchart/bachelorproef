Eyetrackingssoftware: dataverwerking en -visualisatie*

* Bij dit project is er de mogelijkheid om verder te werken aan eerder gevoerd (bachelorproef-)onderzoek.

# Context

Observatievaardigheden van zorgverleners zijn van cruciaal belang. Observaties vormen de basis voor het stellen van een juiste diagnose en het opstellen van een effectief zorgplan. Van zorgverleners wordt dan ook verwacht dat zij subtiele veranderingen in de gezondheidstoestand van de patiënt opmerken. Het gaat echter niet alleen om lichamelijke zaken, maar ook om psychologische en emotionele signalen die zorgverleners moeten opmerken. Ook voor omgevingsaspecten moeten zorgverleners oog hebben. Denk maar aan de nefaste gevolgen wanneer een zorgverlener zorgen toedient aan een diabetespatiënt, maar niet opmerkt dat er op de keukentafel van de patiënt flessen cola staan. 
Daarom is het essentieel dat zorgopleidingen aan studenten observatie-vaardigheden bijbrengen. Dit vereist oefening, kritische reflectie en begeleiding. In het 360° Zorglab aan HOGENT worden student-zorgverleners via simulaties getraind in het accuraat observeren. Het lab beschikt over Tobii Glasses die toelaten om tijdens de simulatie bij studenten oogbewegingen te monitoren en op te volgen welke zaken ze al dan niet bekijken.

# Nood

Via simulatie-onderwijs worden de observatie-vaardigheden van student-zorgverleners getraind. Opdat de trainer/lesgever tijdens simulaties kan opvolgen welke zaken de student al dan niet observeert, beschikt het 360°-zorglab aan HOGENT over Tobii Glasses. De technologie laat toe om reallife op te volgen wat de student in de simulatie-oefening al dan niet bekijkt. Er is echter geen software voor degelijke dataverwerking en -visualisatie van de videodata die de Tobii Glasses capteren. Bijgevolg kan de trainer/lesgever op basis van Tobii-eyetracker-registraties niet gericht in kaart te brengen welke zaken de student tijdens de simulatie geobserveerd heeft.

# Onderzoek

In dit bachelorproefonderzoek wordt onderzocht op welke manier de videodata, die via de Tobii Glasses verzameld worden, kunnen geanalyseerd en gevisualiseerd worden.

# Resultaat

Aan het einde van dit bachelorproef-onderzoek is er een concreet voorstel om de Tobii-eyetracker-videodata te analyseren en visualiseren. Meer concreet is er vraag naar een methode om op de videodata objectherkenning toe te passen, zodat de trainer/lesgever aan de student, die de simulatie met Tobii Glasses uitvoert, kan aangeven welke objecten die al dan niet waargenomen heeft.

# Contactpersoon

Jorrit Campens (jorrit.campens@hogent.be)
Hogeschool Gent, opleiding verpleegkunde
